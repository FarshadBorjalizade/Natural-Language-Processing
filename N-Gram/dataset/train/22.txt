به گزارش "ورزش سه"، طی هفته های اخیر اخبار فراوانی پیرامون علاقه باشگاه های قطری به جذب مهدی قایدی به گوش رسیده است و چندی پیش روزنامه الرایة قطر مدعی شد که باشگاههای السد و الدحیل قصد به خدمت گیری باشوی کوچک را دارند و حالا این بار روزنامه الشرق مدعی شده که الاهلی خواهان جذب مهاجم استقلال است.
این روزنامه در مطلبی به اهداف نقل و انتقالاتی باشگاه الاهلی برای فصل بعد پرداخته است. در بخشی از این خبر عنوان شده است که امید ابراهیمی بازیکن ایرانی الاهلی در تابستان از الاهلی جدا و راهی الوکره می شود و ممکن است هموطن او یعنی مهدی قایدی جایگزین او شود.
الشرق در این خصوص نوشته است که مهدی قایدی اخیرا در رقابت های لیگ قهرمانان آسیا عملکرد برجسته ای از خود به نمایش گذاشت و باشگاه های زیادی او را هدف نقل و انتقالاتی خود قرار داده اند و به دنبال جذب او هستند.
به هر حال مهدی قایدی دو سال دیگر با باشگاه استقلال قرارداد دارد و فرهاد مجیدی پیش از کنفرانس خبری شهرآورد تهران اعلام کرد که به هیچ کدام از بازیکنانش اجازه جدایی نخواهد داد. باید دید در نهایت سرنوشت قایدی و استقلال به کجا خواهد انجامید.