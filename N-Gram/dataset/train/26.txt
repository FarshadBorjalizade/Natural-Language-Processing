به گزارش "ورزش سه" و به نقل از استاد الدوحه، مهرداد محمدی در فصل نخست حضورش در العربی نمایش بسیار خوبی داشت و ستایش همه را به دنبال داشت.

او با زدن ۱۰ گل بهترین عملکرد را در بین بازیکنان آسیایی لیگ ستارگان قطر داشت تا جایی که او بهتر از بازیکنان سرشناسی مثل نام تائه هی و مهند علی ظاهر شد که هر کدام از آن‌ها ۷ گل به ثمر رساندند.
این بازیکن ایرانی در ۲۰ بازی از ۲۲ بازی العربی در فصل قبل لیگ ستارگان قطر برای تیمش به میدان رفت که این هم بیشترین تعداد بازی در بین بازیکنان آسیایی شاغل در لیگ ستارگان بود.

او بهترین گلزن العربی هم بود تا یک فصل موفق را با این تیم تجربه کند.
نمایش بسیار خوب محمدی در العربی باعث شده است تا سران باشگاه او را برای فصل بعد هم نگه دارند و هواداران امیدوار شوند که با درخشش این بازیکن بعد از مدت‌ها دوباره به جام برسند.