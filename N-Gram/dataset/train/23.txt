به گزارش "ورزش سه"، مهدی ترابی بدون شک یکی از بهترین و آماده‌ترین فوتبالیست‌های ایران است. او بعد از حضوری کوتاه مدت در فوتبال قطر دوباره پیراهن پرسپولیس را بر تن کرد و چه بسا اگر این تیم را در آن مقطع حساس ترک نمی‌کرد، پرسپولیس می‌توانست شانس بیشتری برای قهرمانی در لیگ قهرمانان آسیا داشته باشد. ترابی باز هم ثابت کرده که نقشی مهم و کلیدی در پرسپولیس دارد و می‌تواند برای یحیی گل‌محمدی در راه رسیدن به قهرمانی،  بازیکنی سرنوشت‌ساز باشد. ترابی در خصوص دربی پُرحاشیه تهران به سوالات همشهری ورزشی پاسخ داد. او در این گفت‌وگو تاکید کرد یکی از آرزوهای بزرگش قهرمانی در لیگ قهرمانان آسیا با پیران پرسپولیس است.
پرسپولیس دربی را برده و به نظر می‌رسی همه چیز در تیم شما شکل فوق‌العاده‌ای دارد؟
برد در این بازی برای ما خیلی خوب شد. البته می‌توانستیم خیلی بهتر از این بازی کنیم، ما وقتی گل اول را زدیم باید روی ضدحملات گل دوم را هم می‌زدیم ولی کم دقت یا شاید کم حوصله بودیم. با این حال خدا را شکر که 3 امتیاز مهم گرفتیم. در این مقطع باید داربی را می‌بردیم و 3 امتیاز این بازی در راه قهرمانی خیلی به ما کمک کرد.
چرا این داربی از لحاظ فنی مثل بازی‌های قبل نبود؟
من هم قبول دارم که دو تیم نسبت به داربی‌های قبلی بازی خوبی انجام ندادند ولی جای خوشحالی دارد که تیم ما 3 امتیاز را گرفت. فکر می‌کنم حساسیت‌های این بازی تا حدودی روی مسائل فنی تاثیر گذاشت. به هر حال گاهی اوقات پیش می‌آید که در بازی‌های مهم چنین اتفاقاتی رخ دهد.
گرفتن 4 امتیاز از 2 بازی سخت برابر سپاهان و استقلال برای شما راضی‌کننده است؟
ما باید سپاهان را هم می‌بردیم و واقعا حیف شد که این بازی را از دست دادیم و فقط یک امتیاز گرفتیم. اگر 6 امتیاز می‌گرفتیم عالی می‌شد ولی دیگر این 2 بازی تمام شده و باید به فکر بازی‌‌های بعدی باشیم.
یحیی گل‌محمدی هم اولین بردش را در تمام داربی‌ها جشن گرفت و حتما دیدی که بعد از بازی به چه شکلی خوشحالی کرد؟
آقا یحیی خیلی زودتر از این‌ها لیاقت برد در داربی را داشت. همین بازی رفت را ببینید، من بازی را دیدم و پرسپولیس باید با چند گل برنده می‌شد. امیدوارم با این مربی در پایان فصل پنجمین قهرمانی را جشن بگیریم.

 در مورد جنجال‌های بازی صحبت کن که از خطای محمد نادری روی میلاد سرلک آغاز شد و بعد از این خطا، بلافاصله به سمت نادری رفتی. فکر می‌کردی آن اتفاقات پیش بیاید؟
من روی آن خطا طبیعی بود که به‌خاطر تیمم ناراحت شوم ولی اگر دقت کنید وقتی به سمت بازیکن حریف رفتم واکنشی نشان ندادم. ما دوست نداشتیم اتفاقی رخ دهد که تمرکز تیم ما بهم بریزد و حتی کریم باقری هم بازیکنان ما را به سمت زمین خودمان هدایت کرد و می‌خواست درگیری‌ها تمام شود.
مثل اینکه گفته بودی از احضار به کمیته انضباطی هم تعجب کردی؟
بله، خب من دلیلش را نمی‌دانم. فیلم بازی هم نشان می‌دهد با کسی درگیر نشدم.
چه حرفهایی بین بازیکنان رد و بدل شده؟
به‌هرحال یک سری حرف‌ها زده شد که در پیش آمدن آن اتفاقات نقش داشت. برخی از بازیکنان حریف حرف‌های توهین‌آمیز می‌زدند و الفاظی که به کار برده شد اصلا قشنگ نبود.
بازیکنان پرسپولیس از چنین الفاظی استفاده نکردند؟
خدا را شاهد می‌گیرم که من هیچ چیزی از بچه‌های خودمان نشنیدم.
در لیگ امسال رقابتی میلیمتری با سپاهان دارید. آیا این نگرانی را ندارید که سپاهان یک تهدید بزرگ برای رسیدن به پنجمین قهرمانی شما محسوب شود؟
هر تیمی در بازی‌های بعدی تمرکز بالایی داشته باشد قهرمان خواهد شد. بازی‌ها از این به بعد قطعا مهمتر خواهد شد و باید کم اشتباه بازی کنیم. مسئله دیگر این است که باید روی موقعیت‌هایی که از دست می‌دهیم بیشتر کار کنیم، ما در خیلی از بازی‌ها یک گل زدیم ولی در ادامه موقعیت‌های زیای را از دست دادیم که این مشکل باید برطرف شود. ما باید خیلی خوب روی بازی‌های باقی مانده تمرکز کنیم و در این 8 فینالی که داریم بیشترین امتیاز ممکن را بگیریم.
تو در لیگ قهرمانان و لیگ برتر عملکرد بسیار خوبی داشتی و به نظر می‌رسد پیشرفت خیلی خوبی از لحاظ فنی داشته‌ای. در این خصوص صحبت می‌کنی؟
این درست است که من حضور کوتاه مدتی در فوتبال قطر داشتم ولی وقتی وارد فوتبال این کشور شدم ذهنیت و دیدگاهم در مورد فوتبال عوض شد. من بعدها در این مورد بیشتر صحبت خواهم کرد ولی اتفاقاتی رخ داد که مرا پخته‌تر کرد.
ظاهرا با مربی العربی هم ارتباط خوبی نداشتی؟
نتوانستم ارتباط بگیرم و خیلی هم دوست ندارم در مورد این موضوع صحبت کنم. فقط از این خوشحالم که حالا می‌توانم برای پرسپولیس بازی کنم. امیدوارم با این تیم در لیگ برتر قهرمان شوم و البته یکی از آرزوهای بزرگم این است که در لیگ قهرمانان آسیا با پیراهن پرسپولیس قهرمان شوم.
فکر می‌کنی با ادامه این درخشش به تیم ملی هم دعوت شوی؟
هر بازیکنی دوست دارد برای تیم ملی کشورش بازی کند و خوشحال می‌شوم که دوباره دعوت شوم. من برای تیم ملی کشورم آرزوی موفقیت دارم.

 ایران به جام جهانی صعود می‌کند؟
تیم ملی با این قدرت فنی این شاسیتگی را دارد که خیلی راحت به جام جهانی برود. امیدوارم این اتفاق رخ دهد. رفتن به جام جهانی قطعا می‌تواند به پیشرفت فوتبال ما کمک کند.
در مورد بازی با شاهین بندر عامری چه صحبتی داری؟
جام حذفی شرایط خاصی دارد. قطعا تیم‌های لیگ دسته اول یا دوم هم برای این جام انگیزه دارند و نباید تصور کنیم که بازی راحتی در پیش داریم. ما باید محکم فوتبال بازی کنیم و برنده شویم. در جام حذفی هم دنبال قهرمانی هستیم، ما این جام را هم مثل لیگ برتر جدی می‌گیریم.