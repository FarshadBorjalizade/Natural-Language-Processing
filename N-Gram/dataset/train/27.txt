به گزارش "ورزش سه"، با صعود تیم استقلال تاجیکستان به مرحله حذفی لیگ قهرمانان، این تیم در بین هواداران ایرانی نیز بیش از پیش شناخته شده و مورد توجه قرار گرفته است. در شبکه‌های اجتماعی، بازیکنان استقلال با پیام‌های پرتعداد هواداران ایرانی مواجه شده‌اند و در این بین یک بازیکن بیش از بقیه در کانون توجهات قرار دارد: منوچهر جلیلوف.

 

او که با تیک آبی در اینستاگرام، 163 هزار دنبال‌کننده دارد که بخش بزرگی از آن‌ها پس از درخشش او و هم‌تیمی‌هایش در لیگ قهرمانان، به فالوورهای این بازیکن پیوسته‌اند. جلیلوف که پیش‌تر تنها پیام‌هایی با رسم الخط روسی و زبان تاجیکی در قسمت کامنت ها داشت، زیر پستی که گلش به الهلال را منتشر کرده، پیام‌هایی فارسی را گرفته که حاوی آرزوی موفقیت و ابراز علاقه است.

 

با جلیلوف که 30 ساله است و پیش‌تر در روسیه و اندونزی نیز بازی کرده، گفتگویی را انجام دادیم و در خصوص مسائل مختلف با او گپ زدیم. او زبان فارسی را هم به خوبی صحبت می‌کند و همچنین برای حضور در ایران ابراز علاقه کرده است:

 

* منوچهر تو پرطرفدارترین بازیکن تاجیکستان در اینستاگرام هستی. از این موضوع چه حسی داری؟


اول این که بگویم واقعا فالوور داشتن ربطی به این ندارد که من بهتر از بقیه هستم. من 10 سال است که در تیم ملی بازی می‌کنم و به همین خاطر مورد توجه هواداران فوتبال قرار گرفته‌ام. همچنین بازی در اندونزی و روسیه کمک کرده که بیشتر شناخته شوم. موفقیت در لیگ قهرمانان هم باعث شد تا خیلی از هواداران دیگر کشورها با ما آشنا شوند.

 

* اتفاقا در این مورد سوال داشتم. برای خودت صدرنشینی در این گروه قابل باور است؟


نه! اما با تمام وجود و در قلبم به آن اعتقاد و باور داشتم. فقط خدا می‌دانست که چه اتفاقی رخ خواهد داد و همه چیز چگونه پیش خواهد رفت. تعداد کمی از افراد به ما ایمان داشتند اما ما خلاف این را به همه ثابت کردیم.

 

* در تلویزیون دیدم که بعد از باخت به آلمالیق ازبکستان خیلی از بازیکنانتان بغض داشتند. اما شباب الاهلی در بازی رودررو به نفع شما بازی کرد.


فشار روحی و روانی زیادی در آن دقایق روی ما وجود داشت. ما فکر می‌کردیم با باخت در حال حذف هستیم و نتیجه بازی رودررو را نمی‌دانستیم. کاملا ناامید شده بودیم اما وقتی فهمیدیم آن بازی چه اتفاقی رخ داده، بسیار لذت بردیم و یکی از بهترین روزهای زندگی مان بود.

 

* شما دست به کار بزرگی زدید. چهار گل مقابل الهلال به ثمر رساندید که شاید کار هر تیمی نباشد.


ما درباره الهلال چیز زیادی نمی‌دانستیم و فقط می‌دانستیم که تیم قدرتمندی هستم. همانطور که گفتم هیچکس به جز خدا نمی‌داند در آینده چه اتفاقی رخ خواهد داد. مهمترین چیز این بود که ما مصمم بودیم و در تمام دقایق بازی جنگیدیم، تمام قدرت خود را گذاشتیم و بعد از بازی دیگر هیچ توانی نداشتیم و انگار یک سال فوتبال بازی کرده بودیم!

 * تو 30 ساله هستی و تجربه زیادی داری. اگر پیشنهادی از ایران باشد، چه تصمیمی می‌گیری؟


فوتبال ایران بسیار قدرتمند است و ما فوتبال ایران را دنبال می‌کنیم. آن‌ها هر سال در لیگ قهرمانان این را ثابت کرده‌اند و باعث افتخار من است اگر روزی در ایران بازی کنم.

 

* بازی با پرسپولیس را چطور می‌بینی؟


پرسپولیس سال پیش فینالیست شد و بدون شک، رقیب بسیار خطرناکی برای ما خواهد بود. ما می‌دانیم مقابله با پرسپولیس بسیار سخت است اما اگر کسی از تیم پرسپولیس این مصاحبه را می‌خواند، مطمئن باشد که ما از آن‌ها نمی‌ترسیم (باخنده). ما در حال آماده سازی هستیم و برای تقابل با پرسپولیس تلاش می‌‍کنیم. فراموش نکنید این بازی در شهر دوشنبه برگزار خواهد شد و ما حمایت هواداران خود را داریم که اهمیت بسیار زیادی دارد.

 

* درباره پرسپولیس صحبت کردی. حالا برسیم به استقلال ایران، تیمی که همنام شماست.


من درباره استقلال شنیده ام اما شنیده هایم محدود به این است که آن‌ها هرسال مدعی قهرمانی هستند؛ همین.

 

* فکر می‌کنی تو از مهاجمان پرسپولیس بهتر باشی؟


من گل های مهاجمان پرسپولیس در لیگ قهرمانان را دیدم اما نمی‌خواهم مقایسه ای کنم، چون من تمام مسابقه را ندیده ام. ما قبل از بازی با پرسپولیس جزئیات آن ها را تماشا خواهیم کرد و آن موقع حتما با شما در این باره صحبت خواهم کرد. ما باید بدانیم نقطه ضعف پرسپولیس چیست تا به آن ها ضربه بزنیم.

 

* یعنی شدیدا امیدوار به پیروزی هستید؟


بله، راهی به جز برد مقابل پرسپولیس نداریم.
* فکر می‌کنی خودت هم گل بزنی؟


هر مهاجمی دوست دارد گلزنی کند اما پیروزی اهمیت بیشتری دارد. خط دفاعی پرسپولیس مطمئن باشد من اگر گل هم نزنم، بهترین بازی ام را ارائه خواهم کرد.

 

* در بازی با شباب الاهلی شما گل پیروزی را در دقیقه 96 زدید.


گل را علیشهر جلیلوف، برادر من به ثمر رساند. من به او افتخار می‌کنم و دوست دارم درباره این گل شخصا با او صحبت کنید.

 

* اگر فقط بخواهی یک لحظه را انتخاب کنی، کدام لحظه لیگ قهرمانان برایت جذاب تر بود؟


هر بازی و هر جلسه تمرینی در طول لیگ قهرمانان لحظاتی فراموش نشدنی برای ما بود. اما اگر فقط یک لحظه را بخواهم بگویم بازی با الهلال بود که برایم فراموش نشدنی است. آن یک روز تاریخی در فوتبال ما بود.

 

* سیدجلال حسینی مدافع و کاپیتان پرسپولیس را می‌شناسی؟


بله با او آشنا هستم.

 

* چه نظری درباره اش داری؟


دوست دارم به سه موضوع اشاره کنم: باتجربه، کنش دفاعی بسیار خوب و منظم.

 

* تو زبان فارسی را کاملا بلدی؟


من خیلی خوب تاجیکی صحبت می‌کنم چون زبان مادری ام است. فارسی را هم بلدم و متوجه می‌شم اما بعضی کلمات متفاوت هستند.
* هواداران ایرانی هم به تو و تیمتان علاقه زیادی دارند.


طرفداران ایرانی دوست داشتنی و فوق العاده هستند. به هر حال هوادار نقش مهمی دارد و یار دوازدهم هر تیمی محسوب می‌شود. من افتخار می‌کنم که با هواداران ایرانی آشنا شده ام.

 

* امیدواری که به جام ملتها یا جام جهانی برسید؟


ما واقعا سهمیه جام ملتها را می‌خواهیم. تاجیکها هرگز در جام ملتها بازی نکرده‌اند و حالا این یک فرصت ویژه برای ماست. این یک لحظه تاریخی است و امیدوارم خواست خدا هم همین باشد.

 

* دوست داری مثل چه کسی فوتبال بازی کنی؟


محمد صلاح. 

 

* دربی تهران را تا حالا دیدی؟


فهمیدم که پرسپولیس یک بر صفر استقلال را شکست داد. متاسفانه تلویزیون های خارجی این بازی را نشان نمی‌دهد و ما در شبکه های اجتماعی متوجه نتایج می‌شویم.