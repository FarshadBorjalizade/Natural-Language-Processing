به گزارش "ورزش سه"، اتحادیه فوتبال مالزی (FAM) با فرستادن درخواست تجدید نظر رسمی از فیفا خواسته است تا حکمی منصفانه و عادلانه در رابطه با کناره گیری کره شمالی از جام جهانی 2022 و جام ملت های آسیا 2023 صادر کند.
استوارت رامالینگام، دبیر کل اتحادیه فوتبال مالزی، در بیانیه ای اعلام کرد که این اتحادیه از فیفا خواسته است تا دراین رابطه تصمیمی اتخاذ کند که برای تمام تیم های شرکت کننده در دور دوم رقابت های انتخابی که از ماه آینده آغاز خواهد شد، منصفانه باشد.
دبیر کل اتحادیه فوتبال مالزی همچنین توضیح داده است که کناره گیری کره شمالی می تواند منجر به وقوع احتمالات گستره ای شود از جمله اینکه امتیازات کسب شده برابر تیم رده آخر گروه محاسبه نشوند.
در این بیانیه آمده است: "این موضوع برنامه ریزی و شانس صعود بیشتر تیم ها را در آستانه آغاز مرحله دوم و در حالی که تنها سه یا چهار بازی باقی مانده است، پیچیده خواهد کرد."
استوارت گفته است که در نامه درخواست اتحادیه فوتبال مالزی به فیفا از این نهاد اجرایی فوتبال خواسته شده تا راه حلی بیابند و حکمی ارائه دهند که بر بازی منصفانه تاکید دارد و فاکتور شایستگی ورزشی را نیز در نظر قرار داده است.
فدراسیون فوتبال آسیا (AFC) در روزهای گذشته تایید کرد که اتحادیه فوتبال کره شمالی از رقابت های انتخابی جام جهانی 2022 و جام ملت های آسیا 2023 کنار کشیده است و تصمیم گیری درباره این موضوع را به فیفا محول کرد.کره شمالی که در گروه H این رقابت ها با ترکمنستان، صدرنشین گروه، کره جنوبی، لبنان و سری لانکا هم گروه بود و قرار بود بازی های باقی مانده این گروه در کره جنوبی برگزار شوند.
در این میان در بیانیه ای دیگر اتحادیه فوتبال مالزی اعلام کرد که به تمام بازیکنان تیم ملی فوتبال این کشور ساعت های کاسیو G-Shock اهدا شده است. مالزی در گروه G قرار دارد و قرار است بازی های باقیمانده این گروه در کشور امارات برگزار شود.
این ساعت ها در روز دوم تمرینات متمرکز تیم ملی مالزی در کمپ این تیم در ورزشگاه ملی بوکیت جلیل توسط رییس اتحادیه فوتبال مالزی به بازیکنان این تیم اهدا شد.
مالزی در حال حاضر در رده دوم گروه G قرار دارد و باید با امارات، ویتنام و تایلند برای صعود به رقابت های جام ملت های آسیا در سال 2023 و سومین دور از رقابت های مقدماتی جام جهانی 2022 رقابت کند.