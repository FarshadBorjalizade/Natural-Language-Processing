به گزارش "ورزش سه"، تیم نفت مسجد سلیمان با گل دقایق تلف شده فردین رابط موفق شد ماشین سازی را شکست داده و به دومین برد متوالی خود دست پیدا کند. این تیم در حال حاضر با 27 امتیاز در مکان دهم جدول رده بندی حضور دارد و از منطقه خطر خود را دور کرده است. سجاد جعفری در گفت‌وگو با خبرنگار ما موفقیت های اخیر تیمش را اتفاقی ندانسته و آن را حاصل تلاش جمعی دانست که در بازی های آینده هم ادامه خواهد داشت.
جعفری در خصوص پیروزی مقابل ماشین سازی گفت: می دانستیم که ماشین سازی به هیچ عنوان حریف آسانی برایمان نخواهد بود. برای یک دیدار دشوار خودمان را کاملا آماده کرده بودیم و همان طور که دیدید تا دقایق پایانی دست از تلاش برنداشتیم و در نهایت هم مزد بازی با تمام وجودمان را با یک گل شیرین و سه امتیازی گرفتیم.
وی ادامه داد: نفت مستحق پیروزی مقابل ماشین سازی بود؛ اگر بازی را دیده باشید این حرف را تصدیق خواهید کرد. از همان دقایق ابتدایی به بازی مسلط بودیم و نمی خواستیم به این راحتی ها سه امتیاز خانگی را که ما را دو رده در جدول بالا می برد از دست بدهیم. خدا را شاکرم که توانستیم با این برد خودمان را از منطقه خطر دور کنیم.
هافبک نفت مسجد سلیمان در پاسخ به این سوال که آیا می توان در شرایط فعلی با قطعیت از بقای تیمش صحبت کرد گفت: در فوتبال هیچ چیزی را با قطعیت نمی توان ادعا کرد ولی خدا را شکر نسبت به ماه های اخیر شرایط مان خیلی بهتر شده است. برای رسیدن به چنین شرایطی تلاش زیادی کرده ایم و نتایج خوب اخیر اتفاقی نیست. از آقای فکری و کادرش هم باید تشکر کنم که جو خوبی را در تیم ایجاد کرده اند و بچه ها با تمام توان هم قسم شده اند تا لیگ را با یک رتبه شایسته به پایان برسانیم و هوادارانمان را راضی کنیم.
