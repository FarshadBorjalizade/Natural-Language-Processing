به گزارش "ورزش سه"، خداداد عزیزی دیدگاه فنی خود را در خصوص بازی این چنین ارایه می دهد: همانطور که خیلی از کارشناسان گفتند، بازی بار فنی بالایی نداشت. با توجه به اینکه هر دو تیم بالای جدول قرار داشتند و اختلاف امتیازشان زیاد نبود، دربی حساس شد، همین مسئله از جذابیت فنی بازی کم کرد. استقلال در نیمه اول بهتر بازی کرد، اما در مجموع دربی کیفیتی نداشت و موقعیت‌های آنچنانی ندیدیم و بیشتر درگیری‌های فیزیکی بود. یک لحظه بازیکن به خاطر شرایط و فشار بازی کنترل خودش را از دست می‌دهد. تعدادی هم تحت تأثیر جو قرار می‌گیرند. 
خداداد که در خصوص این بازی با خبرنگار تسنیم صحبت می کرد پیرامون توئیت وزیر ارتباطات که در فضای مجازی حواشی زیادی را به وجود آورد، گفت: در فضای مجازی هستم، اما نه فعالیتی دارم و نه نظری می‌دهم. کُری خوانی وزیر قشنگ نیست. وقتی یک نفر وزیر می‌شود، وزیر همه مردم از جمله استقلالی‌ها است. درست است که وزیر ارتباطات عقیده شخصی‌اش را گفته، اما قشنگ نیست وزیر این گونه کُری بخواند. او جزو طرفدار خاص محسوب می‌شود. شاید وزرای دیگر استقلالی باشند، آما آنها نیز اینگونه کُری می‌خوانند؟ متأسفانه فضای مجازی مسموم است و یک عده نیز شروع به پاسخ دادن و بی‌احترامی می‌کنند. وقتی وزیر کُری می‌خواند، عده‌ای توهین می‌کنند و ناسزا می‌دهند. فرهاد مجیدی سرمربی تیم استقلال است و طبیعتا پاسخ کُری را می‌دهد. وقتی یک نفر کری می‌خواند، باید هم منتظر پاسخ باشد. 
و اما آینده ی استقلال چه خواهد شد؟ خداداد عزیزی معتقد است باید از فرهاد مجیدی حمایت کرد و گفت: با یک شکست نباید مجیدی را کُشت. او در بازی‌های گذشته در لیگ قهرمانان آسیا و جام حذفی خوب نتیجه گرفت. درست است که اینجا استقلال است، اما نتایج مجیدی بد نبوده است. نباید به خاطر باخت در دربی سر یک نفر را ببُرند. البته مدیران ما از کشورهای عربی بدتر شده‌اند و مدام سرمربی تغییر می‌دهند. در دربی آنچنان اختلافی بین دو تیم نبود و با این حال اعتقاد دارم استقلال در نیمه اول بهتر بازی کرد، اما پرسپولیس از موقعیتش استفاده کرد و بازی را برد.