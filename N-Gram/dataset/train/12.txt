به گزارش "ورزش سه"، رضا نظرزاده در مورد این بازی به خبرنگار ما گفت: ما سه روز بعد از این بازی دیدار مهمی در برابر اترک بجنورد در لیگ ۲ خواهیم داشت و این بازی برای ما اهمیت زیادی دارد و اگر به دنبال صعود هستیم باید سه امتیاز این بازی را به دست بیاوریم. بنابراین شاید به دلیل خستگی برخی از بازیکنان در دیدار با تیم پرسپولیس استراحت کنند. ما در این بازی به دنبال شکست پرسپولیس نیستیم. می‌خواهیم از این بازی لذت ببریم و از فرصتی که برای معرفی فوتبال منطقه برای ما مهیا شده استفاده کنیم. این بهترین استراتژی است که ما می‌توانیم برای این بازی تعریف کنیم و شکست در این دیدار نباید ما را سرخورده کند.
وی در واکنش به این موضوع که برخی از بازیکنان تیمش در ساعات غیر از تمرین در بندر عامری مشغول بکار هستند؛ گفت: این موضوع هم برای من و هم برای مردم شهر قابل احترام است. بازیکنی که علاوه بر فوتبال کار می‌کند تا گذران زندگی کند و مدیون خانواده اش نشود ، قابل تحسین است. ما یک تیم بومی هستیم. بازیکنان هم از جنس مردم هستند. سختکوش و پر تلاش واین چیز عجیبی نیست. انشاالله در فصول آتی تیم به لیگ‌های بالاتر برسد و بازیکنان با دستمزدهای خوبی که خواهند گرفت دیگر نیاز به کار در بندر نخواهند داشت و انشاالله که این تیم یک سکوی پرتاب برای بازیکنان خوب منطقه باشد و در آینده این بازیکنان را در تیم‌های بزرگ‌تر ببینم. 
سرمربی تیم بندر عامری در پاسخ به این سوال که آیا با این صحبت‌ها تیمش را در دیدار با پرسپولیس از پیش بازنده نمی‌داند؟ گفت: نتیجه مسابقه‌ای که شروع نشده صفر - صفر است. اتفاقا ما تیم سختکوشی هستیم و در زمین برای کسب نتیجه تلاش می‌کنیم. من این حرف را به این خاطر زدم که بازیکنان به دنبال لذت بردن از بازی با پرسپولیس باشند و راحت فوتبال کنند. اتفاقا ما هر چه راحت تر فوتبال کنیم بهتر نتیجه خواهیم گرفت.