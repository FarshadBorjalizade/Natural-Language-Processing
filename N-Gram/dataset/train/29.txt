 سپاهان پای اصلی پرگل‌ترین دیدارهای لیگ بیستم 

تاکنون دو مرتبه سپاهان یک طرف مسابقاتی بوده است که شاهد رد و بدل شدن گل های زیادی در آنها بوده ایم.

به گزارش "ورزش سه"، مانند بسیاری از فصول مختلف لیگ برتر که طی برگزاری مسابقات گاهی شاهد نتیجه های عجیب و غریب می شویم، در لیگ بیستم نیز اتفاقاتی رخ داده که پیش از برگزاری مسابقه به هیچ وجه قابل پیش بینی نبوده است، که در این میان می توان به دو دیدار تیم فوتبال سپاهان و دو مسابقه ای اشاره کرد که نماینده های استان کرمان یک طرف ماجرا بوده اند.

 

*عجیب‌ترین نتیجه ممکن در افتتاحیه ورزشگاه شهید سلیمانی 


اولین نتیجه غیرقابل باور لیگ بیستم در سیرجان رقم خورد؛ جایی که شاگردان امیرقلعه نویی در روزی که حملات زیادی برای باز کردن دروازه پرسپولیس داشتند، روز تلخی را تجربه کردند و با 5 گل مقابل این تیم در خانه شکست خوردند. گل گهری ها تا هفته ها تحت تاثیر نتیجه ای بودند که در این مسابقه عجیب، در افتتاحیه ورزشگاه شهید قاسم سلیمانی سیرجان به دست آمد؛ با این حال در سال جدید شاگردان امیرقلعه نویی با فراموش کردن هفته های منتهی به سال جدید که شرایط خوبی نداشتند، در 5 مسابقه ای که در سال 1400 به میدان رفته اند، به 3 پیروزی در مسابقات لیگ طی 4 مسابقه و یک برد در رقابت های جام حذفی دست پیدا کردند، تا با گرفتن رتبه سوم از استقلال تهران، در رقابت های لیگ بیستم یکی از مدعیان جدی کسب سهمیه آسیایی طی هشت هفته باقی مانده باشند و در رقابت های جام حذفی هم به جمع هشت تیم پایانی راه یافته اند.

 

*روزی که آلومینیوم در اراک اسیر سپاهان شد 


این مسابقه در خلال خداحافظی رسول خطیبی از جمع آلومینیومی ها برگزار شد و نماینده تازه وارد اراک در روزی که برخلاف اکثر بازی های این فصل در زمان حضور خطیبی و سپس منصوریان، نظم تاکتیکی خود را در اکثر دقایق بازی حفظ کرده، 90 دقیقه پراشتباه را پشت سر گذاشت و این نمایش از سوی اراکی ها بهترین فرصت برای خط آتش سپاهان بود که در لیگ بیستم آمار بسیار خوبی از خود برجای گذاشته است. این مسابقه در پایان با نتیجه 6 بر 1 تمام شد تا همچنان پرگل ترین مسابقه لیگ بیستم باشد. آلومینیوم در دیدار رفت مقابل سپاهان در نقش جهان با یک گل شکست خورده بود ولی در دیدار برگشت 6 گل از این تیم خورد. اراکی ها اما پس از این مسابقه با انتخاب علیرضا منصوریان تیمشان را جمع و جور کردند و در پایان هفته 23 ام رتبه چهارم مسابقات را در کمال ناباوری پس از گل گهر و بالاتر از استقلال در اختیار گرفته اند.

 

*14 دقیقه طوفانی دیگر از سپاهان؛ اینبار مس قربانی شد


دومین مصاف پرگل لیگ بیستم روز گذشته در نقش جهان رقم خورد. مس رفسنجان ابتدا در این بازی پیش افتاد ولی سه اشتباه متوالی از بازیکنان این تیم کافی بود تا شاگردان محرم نویدکیا که بازی را هم تهاجمی آغاز کرده بودند، به بازی برگردند و در ادامه سجاد شهباززاده گل چهارم بازی را هم پیش از پایان نیمه اول ثبت کرد. نیمه دوم این مسابقه برخلاف نیمه اول پرگل نبود و تنها گل 45 دقیقه دوم توسط یاسین سلمانی در دقیقه 83 به ثمر رسید تا عنوان سومین مسابقه پرگل لیگ بیستم به مصاف دو تیم سپاهان و مس رفسنجان در ورزشگاه نقش جهان اطلاق شود.

 

*روز پنالتی‌ها در بنیان دیزل 


در میان تیم های مدعی تنها سپاهان بوده که نتوانسته در بازی رفت سه امتیاز را از تیم ماشین سازی بگیرد. سبزپوشان تبریزی که با 11 امتیاز کار سختی برای ماندن در لیگ برتر دارند، در دیدار برابر سپاهان موفق به زدن سه گل شدند که دو گل آن از روی نقطه پنالتی به ثمر رسید. جالب اینکه از سه گل سپاهان نیز دو گل با ضربه پنالتی وارد دروازه تیم میزبان شد، تا در روزی که شاهد یکبار سراسر هجومی از دو تیم بودیم و داور ابایی از گرفتن پنالتی نداشت، یکی از پرگل ترین دیدارهای لیگ باز هم در شرایطی ثبت شود که سپاهان یک طرف آن بوده است.

 

علاوه بر چند بازی معوقه که نمایندگان آسیایی ایران مقابل حریفانشان در پیش دارند، هشت هفته دست نخورده دیگر نیز از مسابقات باقی مانده است و با توجه به حساسیت و فشردگی ای که در رتبه های انتهایی جدول رده بندی و همینطور رده های بالا شاهد هستیم، هیچ بعید رکورد پرگل ترین بازی لیگ بیستم که در ورزشگاه اراک رقم خورده است، جابجا شود.
