به گزارش "ورزش سه" حمید مطهری مربی تیم فوتبال پرسپولیس پس از پیروزی این تیم دربی پایتخت، صبح امروز میهمان برنامه صبح بخیر ایران بود و درباره مسائل مختلفی از جمله شکایت باشگاه استقلال از عیسی آل‌کثیر، مشکلات مالی، درگیری‌ها در دربی و کری‌خوانی وزیر ارتباطات پس از دربی صحبت کرد؛ او در آغاز صحبت‌های خود درباره شادی پس از گل عیسی آل‌کثیر گفت: اولا باید بگویم که برای عیسی، فوتبال مثل زندگی می‌ماند و مثل زندگی فوتبال بازی می‌کند و با تمام وجود در زمین حاضر می‌شود؛ به چه جرمی؟ به جرم گلزنی در دربی. واقعا این اتفاق قشنگ نیست، فیلم و عکس آن صحنه موجود است و شما می‌توانید ببینید که اصلا شادی عیسی رو به نیمکت استقلال نبوده و هیچ توهینی هم در کار نبوده است.
وی افزود: آل‌کثیر شادی بعد از گل کرده است؛ بچه‌ای که با همه وجودش تلاش می‌کند، به نظر من این‌ها کارهای قشنگی نیست و عوام‌فریبی است. این‌که شما بیایید و شکایت کنید و خوراک غلط به جامعه بدهید، این‌که بخواهید با مسائل بیرونی -فوتبال تمام زیبایی‌هایش درون چارچوب زمین است و اتفاقات باید آنجا رقم بخورد- این‌که بیایم فشارهای بیرونی بگذاریم که مثلا عیسی را محروم کنیم، کار قشنگی نیست. شاید یک مدت عده‌ای را فریب دهیم ولی همه را نمی‌توانیم.
مطهری درباره مشکلات مالی پرسپولیس توضیح داد: آقای گل‌محمدی کاملا درست و به جا اشاره کرده بودند، تیمی که چهار دوره قهرمان لیگ برتر شده و دو دوره فینالیست آسیا بوده و علی‌رغم توانایی‌ها و خوبی‌هایی که داشته به هر دلیلی -که حالا دلایل خاص خودش را قهرمان نشدن این تیم دارد- به نظر من لیاقتش واقعا بالاتر از این حرف‌هاست؛ این‌که این تیم درگیر مسائل مالی باشد و خود من هم دوست ندارم به آن بپردازم، بسیار درگیر مسائل هستیم. بچه‌های ما کمترین دریافتی را نسبت به تیم‌های متمول داشته‌اند، ما را تیم حکومتی می‌گویند اما متاسفانه پول‌هایش را تیم‌های دیگر می‌گیرند! نمی‌دانم چطور تیم حکومتی هستیم.
او ادامه داد: شما ببینید بچه‌های ما یک پاداش امسال نگرفته‌اند، البته که اولویت ما و بچه‌های تیم پرسپولیس مسائل مالی نیست اما اگر من پیرو سوال شما به آن اشاره کردم فقط برای این‌که بدانند ما مشکلات مالی داریم، علی‌رغم آن‌که مدیریت باشگاه ما آقای سمیعی و آقای صدری و آقای شکوری پیگیر این موضوعات هستند و دارند تلاش خود را می‌کنند اما ما درگیر مسائل مالی هستیم؛ ولی این گره‌های مالی را بچه‌های فداکار و عاشق ما اجازه بدهید این را بگویم که آمده‌اند بچه‌های فداکار و عاشق ما از این گره‌های مالی یک فرش نفیس و ارزشمند بافته‌اند، چون‌که عشق‌شان پرسپولیس است و اولویت اول‌شان مسائل مالی نیست اما ما مشکلات مالی را داریم.
مربی پرسپولیس درباره درگیری‌ها دربی پایتخت گفت: دربی واقعا حساسیت‌های خودش را دارد، من قبل از بازی هم اشاره کردم که خارج از مسائل فنی و تاکتیکی، دربی یکسری مسائل تمرکزی و ذهنی هم دارد؛ شما باید در بالاترین سطح خود به لحاظ تمرکز باشید، اگر خدایی ناکرده از لحاظ تمرکزی و آن فشار و ضربانی که شما طبیعی است در جریان بازی روی 180 190 خواهد رفت، فشار بازیکن بالاست و اگر آن تمرکز و راحتی نباشد، آن اتفاقات می‌افتد. می‌دانید باشگاه پرسپولیس، خود من، آقای گل‌محمدی و گروه ما همیشه و همیشه اخلاق‌مداری سر لوحه کارمان بوده و هیچ‌گاه این کارها را توجیه نمی‌کنیم.
مطهری افزود: ولی شما ببینید اتفاقی که افتاده جلوی نیمکت استقلال افتاده، بازیکن استقلال خطایی روی بازیکن ما مقابل نیمکت استقلال می‌کند اما شما نیمکت استقلال را علی‌رغم احترامی که برایشان قائل هستم، ببینید؛ شما نگاه کنید چه هجومی داخل زمین آوردند و مربی محترم تیم استقلال، که ماها باید اول نقش معلم را داشته باشیم و بعد مربیگری کنیم. شما می‌بینید که مربی تیم استقلال وارد زمین می‌شود و به بازیکن ما بی‌احترامی می‌کند و ضربه می‌زند. باز اشاره می‌کنم که به دقت آن صحنه را ببینید که درگیری از کجا آغاز شده است و من متاسفم که راجع به همکارم صحبت می‌کنم، علی‌رغم احترامی که برای آقای غلامپور قائل هستم چرا که ایشان واقعا انسان متینی هستند.
مربی پرسپولیس درباره درگیری غلامپور و فرجی ادامه داد: ایشان (بهزاد غلامپور) بسیار قابل احترام و متین هستند، اما این همان ضربانی است که من گفتم و این اتفاق جلوی نیمکت استقلال افتاد و من واقعا تقاضا می‌کنم شما یکبار دیگر به دقت ببینید که این درگیری از کجا آغاز خواهد شد؛ گرفتگی صدای من بخشی از آن به دربی بابت داد و بی‌دادهایی که داشتم بر می‌گردد که بابت آن عذرخواهی میکنم. ماها نقش مهمی داریم، ما خارج از وظیفه سازمانی‌مان به عنوان مربی در تیم‌هایمان، یکسری مسئولیت‌های اجتماعی داریم. خیلی از جوان‌ها حمید مطهری و یحیی گل‌محمدی را می‌بینند، مربی‌های دیگر را می‌بینند و الگوبرداری می‌کنند. ما خیلی مسئولیت اجتماعی‌مان مهم است و باید همیشه اکتیو باشیم و خودمان را کنترل کنیم ولی می‌خواهم بگویم که شروع درگیری‌ها از روی نیمکت استقلال بود.
حمید مطهری در پاسخ به سوال مجری برنامه درباره کری‌خوانی وزیر ارتباطات توضیح داد: ما تا زمانی‌که تفکرات‌مان چنین موضوعات حاشیه‌ای باشد، هیچ موقع پیشرفت نمی‌کنیم؛ باید مسائل فنی‌مان را و موضوعات مدیریتی باشگاه مورد علاقه‌مان را خیلی ریزبینانه بررسی کنیم و ببینیم مسیر طی شده چه بوده است. الان باشگاه استقلال چندین سال جام نیاورده است، بیایم ریزبینانه نکات فنی و مسائل حاشیه‌ای و مدیریتی را دنبال کنیم و این موضوعات را ریشه‌یابی کنیم و به اصل قضیه برسیم. و این نیست که شما بیاید کری بخوانید و بگویید این‌چنین است، به نظر من خیلی مهم است برای حاصل شدن موفقیت راهکارها را پیدا کنید.
مربی پرسپولیس ادامه داد: خیلی ساده است که بیایم بگوییم می‌خواهند آن تیم را قهرمان کنند یا فلان وزیر این‌چنین، به نظر من این‌ها مشکلی را درست نمی‌کند؛ اگر طرز تفکرمان این‌چنین باشد جلو نخواهیم رفت. هر کسی می‌تواند تیم مورد علاقه داشته باشد، مهم این است که هوادار باشد. ایشان (وزیر ارتباطات) خیلی دل و جرأت دارند و می‌آیند و اعلام می‌کنند، خیلی از مجریان و وزرای ما شاید اعلام نکنند اما من دل و جرأت ایشان را تحسین می‌کنم. اما کری‌ها ما باید به صورتی باشد که به حریف‌مان توهین نشود، ما در همین بازی که بچه‌های ما شادی می‌کردند، من و آقای گل‌محمدی گفتیم بچه‌ها به رختکن خودمان برویم، استقلالی‌ها آنجا هستند و درست نیست. این‌ها احترام به یکدیگر و احترام به رقیب است.
مطهری با اشاره به حمایت سیاسیون دنیا از تیم‌های مختلف گفت: شما می‌بینید که برخی از آن‌ها هم هوادار یک تیم خاص هستند، پوتین طرفدار زنیت است، آقای سالوینی معاون نخست‌وزیر ایتالیا ایشان یک میلانی واقعی است و حتی پست هم گذاشت؛ ولی آیا هواداران یوونتوس و آقای پیرلو که در شرایط سختی هم هستند، آمدند و به آقای متئو سالوینی بی‌احترامی کردند؟ خانم آنجلا مرکل ایشان طرفدار انرژی کوتبوس هستند، مگر مشکلی پیش می‌آید در آلمان؟ هوادار هستند و ایرادی ندارد. واقعا بی‌احترامی نباید باشد و همه باید به یکدیگر احترام بگذارند.
حمید مطهری مربی پرسپولیس در بخش پایانی صحبت‌های گفت: متاسفانه در مملکت ما اگر بخواهیم خودمان را بزرگ کنیم، سعی می‌کنیم حریف‌مان را کوچک کنیم اما این راه بزرگ شدن نیست؛ ما باید آنقدر توانایی‌هایمان را بالا ببریم و منطق گفتمان داشته باشیم، که بیاییم صحبت کنیم و لذت ببریم. کری‌خوانی آنقدر قشنگ است و باید از آن لذت برد، فلسفه فوتبال این است که من مربی، بازیکن و هوادار از فوتبال لذت ببریم و نه این‌که روی اعصاب هم برویم و هم‌دیگر را تحقیر کنیم. پس بنابراین شجاعت ایشان (وزیر ارتباطات) را تحسین می‌کنم، تا جایی که نباید بی‌ادبی باشد و ایشان هم اصلا بی‌ادبی نکرده بودند ولی این‌که ما توپ را بیندازیم توی زمین وکیل و وزیر و ... و بخواهیم باخت را توجیه کنیم، به نظر من قشنگ نیست. نباید گمراه کنیم و مسائل را باید واقعی ببینیم و با بینش خوب برنامه‌ریزی کنیم تا همه تیم‌هایمان که واقعا زحمت می‌کشند موفق شوند.