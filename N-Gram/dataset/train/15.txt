به گزارش "ورزش سه"، تیم گل‌گهر با پیروزی مقابل ذوب‌آهن و حفظ روند خوب خود طی هفته های اخیر موفق شد به رتبه سوم جدول رده بندی لیگ برتر صعود کند. احمدرضا زنده‌روح که یکی از بهترین بازیکنان تیم گل گهر در این دیدار بود که علی رغم بازی در پست غیر تخصصی‌اش توانست نمایش قابل قبولی از خود ارائه کرد. او در گفت‌وگو با خبرنگار ما از شرایط خوب خود و تیمش صبحت کرد.
زنده‌روح با تمجید از تیم ذوب‌آهن گفت: ذوب‌آهن تیم و ساختار خوبی دارد. این تیم با فوتبالی که من دیدم به هیچ عنوان مستحق جایگاه فعلی که در آن حضور دارد نیست و برای‌شان در ادامه مسابقات آرزوی موفقیت می‌کنم. خیلی خوشحال هستم که در این بازی دشوار با سه امتیاز از زمین خارج شدیم و توانستیم به ریتم خوبی که داریم ادامه دهیم.
وی ادامه داد: خدا را شکر شرایطمان خیلی خوب است و همه تیم روحیه بالایی برای ادامه این شرایط دارند. تمام تمرکزمان را روی بازی با شهرخودرو گذاشته‌ایم تا بتوانیم با کسب پیروزی مقابل این تیم، جایگاه فعلی‌مان در جدول را مستحکم‌تر کنیم. برای رسیدن به این نقطه سختی‌های زیادی کشیده‌ایم و مطمئن باشید که به راحتی آن را از دست نخواهیم داد.
زنده‌روح در مورد تغییر پستی که مقابل ذوب‌آهن داشت و به‌عنوان مدافع چپ بازی کرد، گفت: پست تخصصی من هافبک دفاعی است ولی امیرخان هر کجا که بگوید بازی می‌کنم. بازیکنان در یک سری پست‌ها راحت تر هستند و من هم در میانه میدان راحت ترم ولی از اینکه بتوانم به تیمم در مواقع نیاز کمک کنم، بسیار خوشحال می‌شوم و از آن استقبال می‌کنم.