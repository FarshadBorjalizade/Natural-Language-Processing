رضا محمودآبادی در خصوص دیدار ذوب آهن مقابل گل گهر و شکست در این دیدار می‌گوید: فوتبال یک بازی غیر قابل پیش بینی است و باید توجه کرد ما چند بازی خارج از خانه پیاپی انجام می‌دهیم که این موضوع یک مقدار کار را برایمان سخت کرده است. در دیدار مقابل گل گهر هم به نظرم عملکرد خوبی داشتیم ولی متاسفانه برخلاف جریان بازی روی یک غفلت گل خوردیم و نتیجه بازی را واگذار کردیم.
وی در مورد تقابل با تیم سابقش گفت: در فوتبال این مسائل طبیعی است و پیش می‌آید شما روزی مقابل تیمی بازی کنی که پیش از این در آن حضور داشتی. همانطور که گفتم بازی خوبی بود ولی از بعضی جهات سختی‌های خودش را هم داشت و متاسفانه ما نتوانستیم به نتیجه دلخواه دست پیدا کنیم.
بازیکن تیم ذوب آهن در مورد از دست رفتن موقعیت‌های این تیم هم توضیح داد: بله همانطور که همه دیدند در این بازی عملکرد خوبی داشتیم و موقعیت‌های زیادی روی دروازه حریف خلق کردیم و در سوی مقابل تیم گل گهر از تک موقعیتش به بهترین شکل استفاده کرد و بازی را با پیروزی پشت سر گذاشت.محمودآبادی در مورد حمایتی که مجتبی حسینی از او در نشست خبری داشت هم گفت: آقای حسینی سرمربی تیم بزرگ ذوب آهن است و من هم عضو کوچکی از این مجموعه هستم که تمام تلاشم را برای موفقیت تیم به کار می‌گیرم و این را به خاطر حمایت ایشان نمی‌گویم و واقعاً می‌گویم که شاگردی ایشان برایم افتخار بزرگی است. از حمایت ایشان ممنونم و تلاش می‌کنم در دیدارهای بعدی پاسخ اعتماد ایشان را بدهم.
وی در مورد دیدار جام حذفی مقابل استقلال و احتمال تکرار نتیجه بازی لیگ گفت: هر بازی شرایط خاص خودش را دارد و نمی‌شود دو بازی را با هم مقایسه کرد. کار سختی مقابل استقلال داریم و هر دو تیم قطعاً برای برد وارد زمین خواهند شد و برای همین باید خیلی مراقب باشیم و حواسمان جمع باشد تا بتوانیم نتیجه دلخواه را کسب کنیم.