به گزارش "ورزش سه"، روزنامه عکاظ عربستان شب گذشته در خبری اعلام کرد که تیم فوتبال الاهلی از آنجایی که شانسی برای کسب سهمیه لیگ قهرمانان آسیا ندارد، قصد دارد در سه بازی باقیمانده خود در لیگ عربستان، با بازیکنان جوان خود به میدان برود.
این روزنامه همچنین اعلام کرده که سران الاهلی به بازیکنان خارجی خود اعلام کرده اند که در دیدارهای باقیمانده، از آنها استفاده نمی شود و این مسئله ممکن است منجر به حواشی در فوتبال عربستان شود.
لاهلی باید این هفته در دیداری حساس به مصاف الهلال برود که جدال سختی با الشباب بر سر قهرمانی دارد. هم اکنون الهلال با 4 امتیاز اختلاف نسبت به الشباب در صدر جدول قرار دارد و از 3 بازی باقیمانده نیازمند کسب حداکثر 5 امتیاز است تا قهرمانی خود را قطعی کند.
در سوی دیگر، الاهلی در یکی دیگر از بازی های خود باید با تیم ابها دیدار کند. این تیم 4 امتیاز تا منطقه خطر فاصله دارد و حضور الاهلی مقابل این تیم با بازیکنان جوان، قطعا مورد اعتراض تیم های الوحده و ضمک قرار خواهد گرفت که در حال تلاش برای بقا در لیگ حرفه ای عربستان هستند.
به هر حال باید منتظر ماند و دید الاهلی که می تواند روی تعیین تیم قهرمان و تیم سقوط کننده به دسته پایین تر تأثیرگذار باشد، بر روی تصمیم خود مبنی بر بازی دادن به جوانانش خواهد ماند یا این تیم با عناصر اصلی خود در سه بازی باقیمانده بازی خواهد کرد.