به گزارش "ورزش سه"، تیم پیکان در یک بازی جنجالی و پر حاشیه موفق شد سایپا را با نتیجه دو بر یک شکست داده و با رسیدن به اولین برد خود بعد از 4 بازی، در رتبه هفتم جدول رده بندی قرار بگیرد. رضا جبیره، مهاجم تیم پیکان در گفت‌وگو با خبرنگار ما در مورد این دیدار گفت: انتظار بازی سختی مقابل سایپا داشتیم و اینگونه هم شد. البته فکر نمی کردیم این بازی به این اندازه حاشیه داشته باشد.
وی ادامه داد: سایپا برای اینکه از خطر سقوط نجات پیدا کند، با همه توان مقابل ما قرار گرفت و فوتبال بسیار خوبی هم ارائه کرد. در کل بازی با کیفیتی را از دو تیم شاهد بودیم و خوشحالم که تیم برنده ما بود. برای پیروزی وارد زمین شدیم و می خواستیم بعد از چند هفته بازهم به برد دست پیدا کنیم که این اتفاق به کمک خدا و تلاش بچه ها رخ داد. بازیکنان ما در زمین به خوبی خواسته های کادر فنی را اجرا کردند و نتیجه اش را هم گرفتیم.
مهاجم پیکان در مورد حواشی بازی با سایپا گفت: متاسفانه اتفاقاتی که رخ داد بازی خوب دو تیم را تحت الشعاع قرار داد. فکر نمی کردیم که این بازی چنین حواشی داشته باشد. البته این چیزها در فوتبال عادی است و نباید زیاد به آن دامن بزنیم چون سابقه نشان داده که چنین کارهایی هیچ تیمی را به اهدافش نمی رساند که هیچ، بلکه تمرکز و آرامش را از آن می گیرد و به روح فوتبال لطمه میزند. امیدوارم که پیروزی مان سر جای خود بماند چون فکر نمی کنم تخلفی مرتکب شده باشیم که مستحق تغییر نتیجه باشیم. ما در زمین برنده شدیم و حق ماسه امتیاز است.
جبیره در مورد شرایط تیمش در ادامه رقابت ها گفت: متاسفانه درست بعد از یک برد روحیه بخش، بازی هایمان متوقف شد و یک مدتی بازی نخواهیم داشت. شک نکنید اگر بازی ها طی هفته های پیش رو ادامه می یافت نتایج خوبی از پیکان می دیدیم ولی به هر حال تابع سازمان لیگ هستیم و برای تیم ملی آرزوی موفقیت می کنیم.