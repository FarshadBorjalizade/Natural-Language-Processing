
اشراف دارید که شاید حدود یک هفته ابلاغیه کمیته داوران دست من است و باتوجه به این که این یک هفته لیگ به جاهای حساسی نزدیک شده، اتفاقاتی که افتاده، یک خرده به هر صورت اهالی فوتبال را دل نگران کرده و لازم است توضیح بدهم که چه اتفاقاتی رخ داده است. ما برای 8 بازی لیگ برتر، 69 داور داریم که آمدند یک قضاوت گرفته‌اند و حدود 100 نفر هم کمک داور داریم. در واقع داوران باتجربه درست قضاوت نکرده اند. مثلا اکبریان به عنوان داور باتجربه، فقط شش قضاوت داشته. در واقع انگیزه و شادابی را از او گرفته ایم. از آن طرف داور هم داریم که فقط یک داوری گرفته. اینطوری نه آن داور می‌شود و نه این یکی. داوران بزرگ که من با آن ها صحبت کردم، همگی یکطوری خسته هستند و انگیزه ندارند. هرکسی هر زحمتی کشیده، روی چشم من جا دارد و این بین فضا بسیار سمی و خطرناک است. حالا ما باید چه کار کنیم؟ ما باید کاری کنیم که مثل کشورهای صاحب فوتبال، اروپایی، تعداد داوران و تعداد بازی، سنخیت داشته باشد و ما از داوران کار بکشیم و امکانات بدهیم و آموزش بدهیم.
داوران دو سال است نه لباس و کفش گرفته اند و نه آموزش دیده اند. داوری که از نظر شغلی و اقتصادی، ساپورت نمی‌شود، به ما خدمات نمی‌دهد. نمی‌گویم حق داوری را می‌خورد اما روحش جای دیگری است و شاداب نیست که خدمات بدهد. همه تیم‌ها می‌خواهند حق به حقدار برسد اما این اتفاقات وجود دارد. ما باید با این فرمان جلو برویم و بعد در پایان فصل مدرسان و ناظران و داوران را جمع می‌کنیم و یک چیز ایده آل را برای سال جدید به وجود آوریم.
من دربی را با مسئولیت خودم برای اکبریان گذاشتم. برای من خیلی راحت تر بود آقای بنیادی فر را بگذارم اما باتوجه به این‌که می‎خواستم همه داوران را احیا کنم، آقای اکبریان را گذاشتم چون دپارتمان قبلی به او بازی نداده بود. همه امتیازات او تقریبااز داوران بیشتر بود و من از او حمایت خواهم کرد و هیچ بحثی نیست. بدی اش برای من و خوبی اش برای دیگران. آقای بنیادی فر هم قرار است به جام جهانی برود و بعدا شانس قضاوت دارد. شما یک صحنه که نصف پای امیری رفت روی پای قایدی را بردارید، داوری دیگر چه ایرادی داشت؟ همه کشورهای صاحب سبک داوران را آموزش می‌دهند اما در نهایت به این رسیدند که بازهم وی ای آر باشد. کدام آدم در ورزشگاه دید که آن صحنه پنالتی است؟ کدام مربی و کدام بازیکن؟ من ندیدم حتی در صحنه اول تلویزیون. خود آقای مجیدی می‌داند چه می‌گویم. این پنالتی وی ای آری بود ولاغیر. شک نکنید تا صد سال بعد، همین اتفاق می‌افتد مگر این که وی ای آر بیاید.
من اصلا به آقای اکبریان خرده نمی گیرم هر چند که باید این صحنه را می دید. ولی بپذیریم که داور انسان است و این اتفاق در یک لحظه رخ داد و آقای قایدی هم کمی بزرگنمایی کرد ولی آن چیزی که مشهود است، یک پنالتی برای استقلال گرفته نشد و آن هم از طریق تلویزیون قابل تشخیص بود. من این اتفاق را به گردن می گیرم. ولی یک مسئله ای وجود دارد، به جامعه داوری کمک کنید. ما از خودتان هستیم.
آقای اکبریان برای قضاوت دربی رفته تا نفر اول دربی باشد. ولی متاسفانه دوستان با دیدن صحنه، حکم صادر و اجرا می کنند. مهلت کارشناسی ما نمی رسد. من فیلم بازی سایپا و پیکان را امروز دیده ام و روی سایت فدراسیون فوتبال خواهیم گذاشت که از لحاظ فنی چه اتفاقی افتاده و قانون در برابر این مسئله چه می گوید. نمی گذارند که ما به این مسئله کمک کنیم.
داور ما روز گذشته به غلط یا صحیح کاری انجام داده است. شما طوری داور را خرد می کنید که من تا 5، 6 هفته نمی توانم او را از نظر روانی آماده بازی کنم. اینکه نشد کار. ما به شدت، با صلابت، با قدرت کارمان را انجام می دهیم. کمیته داوران را جمع می کنیم و از فدراسیون فوتبال، کمیته انضباطی و تمام آقایانی که درگیرند خواهش می کنیم با قدرت با خاطیان برخورد کند. ما اجازه نمی دهیم کسی بخواهد احترام را زیر سوال ببرد. شک نکنید که ما بهترین داوران کشور و جهان را در اختیار داریم و از همه مهمتر، سالم هستند.
اگر کسی چیزی می گوید، کلی گویی کرده است. اگر کسی چیز خاصی در دست دارد یا رفتار نامتعارفی از داوران ما دیده است، بگویند تا ما برخورد کنیم. عملا هیچ داوری جز خودش، به هیچ کس دیگری فکر نخواهد کرد. اگر مورد خاصی هست، کتبا و با سند بگویند تا ما برخورد کنیم. از سوی دیگر، ما از داوری که اشتباه می کند، حمایت نمی کنیم. داوری که نمره پایینی می گیرد، با او برخورد می کنیم و با کسی مماشات نمی کنیم. نکته مهم این است، زمانیکه به ما فشار می آورید، خودتان ضرر می کنید. این هفته یک تیم به داوری اعتراض می کند و هفته بعد تیم دیگر که باعث می شود داور ما سرحال و قبراق نباشد. پس راهی نداریم که این داور در کنار شما با آرامش کارش را انجام دهد.
موضوع تست کرونا این حرف دل من است. اصلا موضوع کرونا نیست. امنیت مالی و اجتماعی ما لگدمال شده است. این تنها یک موضوع است. من از آقای عزیزی خادم تشکر می کنم چرا که می بینم ایشان چقدر زحمت می کشند. ایشان ماموریت صفر تا صد داوری را به من دادند و گفتند کمک کنید تا مردم را نجات دهیم.
قرارداد اسپانسر برای یک سال مبلغ 3 میلیارد تومان بسته شده که رقم بسیار کمی است. امیدوارم اسپانسر ما نیز کمک کنند تا اتفاقات خوبی رخ دهد.
آقای عزیزی خادم دستور دادند که دستمزد داوران لیگ برتر 300 درصد افزایش پیدا کند. از فصل بعد این تغییرات ایجاد می شود. من به ایشان گفتم که 300 درصد برای رده های دیگر مانند دسته یک و دو و لیگ بانوان پایین است. آقای عزیزی خادم گفتند برای سایر رده ها باید کارشناسی شود و در اولین جلسه به تصویب فدراسیون خواهد رسید.
هنوز برگه گزارش بازی به دست من نرسیده است. شاید داور 6 تعویض را تأیید نکرده باشد. بحث هایی می شود مبنی بر اینکه اگر تعویض غیرقانونی تأثیرگذار نباشد، اتفاقی رخ نمی دهد ولی من این را به طور دقیق نمی دانم ولی قرار است فیلم بازی و گزارش ناظر بازی به کمیته انضباطی ارسال تا تصمیم گیری شود. در اولین فرصت درخصوص این بازی تصمیم گیری خواهد شد.
تیم داوری در این اتفاق مسئول هستند. آنها باید بدانند که چند تعویض انجام شده است. نماینده فدراسیون و حتی سرپرست آن تیم نیز در این جریان نقش دارند و اتفاقی است که رخ داده و باید در این خصوص تصمیم گیری شود. در نهایت این یک اتفاق و پیشامد فوتبالی است.