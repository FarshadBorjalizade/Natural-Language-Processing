به گزارش "ورزش سه"، تیم فوتبال نساجی مازندران که در دو فصل اخیر شرایط نسبتا خوبی در میانه‌های جدول داشت، در لیگ بیستم جزو گزینه‌های سقوط به شمار می‌آید ولی نتایج فوق‌العاده‌ای که این تیم از هفته هفدهم به بعد گرفته، موجب شده تا امیدهای مردم شهر خسته زنده شود و آنها را به بقا در لیگ برتر امیدوار کند.
نساجی در ۱۶ هفته ابتدایی فصل تنها ۱۰ امتیاز به دست آورد ولی تغییر و تحول در کادر فنی این تیم و حضور ساکت الهامی موجب شده تا آنها به رده سیزدهم جدول لیگ برتر برسند و در صورت ادامه دادن این نتایج مطمئنا حتی می‌توانند به رتبه تک‌رقمی هم برسند که البته بقا در لیگ برتر، مهم‌ترین اولویت آنهاست.
پس از اینکه الهامی سرمربیگری نساجی را عهده‌دار شد، این تیم در ۶ مسابقه متوالی لیگ برتر تنها دو شکست مقابل دو صدرنشین لیگ برتر(سپاهان و پرسپولیس) داشت و در چهار بازی دشوار دیگر مقابل سایپا، نفت مسجدسلیمان، مس رفسنجان و فولاد خوزستان به برتری دست یافت تا گرفتن ۱۲ امتیاز موجب فرارشان از رتبه پانزدهم شود.
نساجی مازندران در بهترین شرایط به استقبال تعطیلات یک‌ماهه لیگ برتر رفت و در هفته بیست و چهارم باید یک بازی ۶ امتیازی دیگر مقابل ماشین‌سازی تبریز برگزار کند؛ تیمی که ساکت الهامی بخاطر حضورش در تبریز شناخت کافی را از آن دارد و می‌تواند با برتری در آن مسابقه بیش از پیش تیمش را از منطقه خطر نجات دهد.