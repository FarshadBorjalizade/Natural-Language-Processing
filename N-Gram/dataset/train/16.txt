به گزارش "ورزش سه" روزنامه الریاضیه عربستان نوشت: اندرسون تالیسکا بازیکن جدید النصر که عصر روز گذشته (دوشنبه) با این باشگاه قرارداد بست، قرار است پس از طی معاینات پزشکی روز اول جولای یعنی 44 روز بعد به تیم اضافه شود.
قرارداد تالیسکا سه ساله و با مبلغ سالانه 5.7 میلیون یورو بسته شده که شاهزاده خالد بن فهد، عضو افتخاری باشگاه النصر در پرداخت این مبلغ از باشگاه حمایت می‌کند. «ریوالدوی کوچک» که پیش از این با الهلال هم مذاکره کرده بود، به‌‌خاطر محدودیت‌های قانونی کشور برزیل در سفر شهروندان از کشور چین به دلیل شیوع کرونا، از گوانگژو اورگرانده جدا شد.
همچنین «سعودی اسپورت» درخصوص تغییر مقصد هافبک 27 ساله برزیلی از الهلال به النصر نوشت: تالیسکا جزو هدف‌های نقل و انتقالاتی الهلال بود و این بر کسی پوشیده نیست. بسیاری از رسانه‌های خبری گزارش دادند که او با الهلال قرارداد بسته، پیش از اینکه توسط النصر ربوده شود و انتقالی رقم بزند که جامعه ورزشی عربستان را شوکه کرد.
النصر در مرحله یک‌هشتم نهایی لیگ قهرمانان آسیا به مصاف تراکتور ایران می‌رود.