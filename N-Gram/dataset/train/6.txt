به گزارش "ورزش سه"، کره شمالی که وضعیت نسبتا خوبی در گروه H مرحله مقدماتی جام جهانی در قاره آسیا داشت و ازجمله شانس‌های صعود به شمار می‌رفت، در تصمیمی که گفته شد بخاطر جلوگیری از شیوع ویروس کرونا در این کشور است، از ادامه بازی‌ها انصراف داد.
بائه یونگ گیونگ، خبرنگار وزارت وحدت کره جنوبی، با ابراز تاسف از تصمیم کره شمالی مبنی بر عدم شرکت در رقابت‌های انتخابی قاره آسیا برای جام جهانی ۲۰۲۲ قطر، اعلام کرد که همچنان به دنبال فرصت برای پیشرفت در آشتی و همکاری بین دو کره در آینده خواهد بود.
لی جونگ جو، سخنگوی وزارت وحدت نیز در این باره تصمیم کره شمالی به کناره گیری از رقابت‌های انتخابی جام جهانی گفت: «من از این تصمیم کره شمالی متاسفم. موضع وزارت وحدت مشخص است. اگر فرصتی برای تقابل ورزشی بین دو کره از طریق رویدادهای ورزشی بین‌المللی مثل جام جهانی به وجود بیاید، اتفاق خوبی است. ما به تلاش‌های خود برای برقراری ارتباط با آنها ادامه خواهیم داد، اما تصمیم کره شمالی برای کناره‌گیری موضوعی بود که طبق قوانین فیفا از طریق فدراسیون فوتبال آسیا انجام شد و این ربطی به مذاکرات بین دو کره ندارد.»
کنفدراسیون فوتبال آسیا روز گذشته در وب‌سایت رسمی خود اعلام کرد که کره شمالی در تورنمنت مقدماتی جام جهانی ۲۰۲۲ قطر و همچنین جام ملت‌های آسیا در سال ۲۰۲۳ حضور نخواهد داشت.
در این میان برخی گزارش‌ها حاکی از آن است که دو ملوان کره‌ای که به جرم قتل چند ملوان دیگر در سال ۲۰۱۹ به کره شمالی بازگردانده شده بودند، کمتر از دو ماه پس از دیپورت شدن به کره شمالی اعدام شده‌اند.
