به گزارش "ورزش سه"، چند بازیکن تیم پرسپولیس به دلیل آسیب دیدگی های جدی و جزیی در این سفر سرخپوشان را همراهی نکردند که یکی از آنها کمال کامیابی نیا است که در غیاب او محمد شریفی 21 ساله می تواند در ترکیب تیم پرسپولیس قرار گیرد. بازیکنی که در لیگ قهرمانان آسیا و در دو بازی پایانی در ترکیب تیمش به میدان آمد. جالب اینکه یحیی گل محمدی در دقایق پایانی دربی هم می خواست محمد شریفی را به میدان بفرستد اما دعواهای آخر بازی حضور او را در زمین منتفی کرد. نکته ی جالب اینکه محمد شریفی بر خلاف تصور بازیکنی است اهل استان بوشهر نه خوزستان با اینکه پیش از حضور در سایپا در استقلال خوزستان حضور داشته و حتی در فولاد هم بوده. این بازیکن 21 سال که یکی از استعدادهای برتر در جام جهانی نوجوانان در گوای هند شناخته شد فوتبال خود را  در بوشهر آغاز کرد و برای تیم های پایه شاهین به میدان آمده است. او امشب بازی در زادگاه خود و در برابر یکی از تیم های استان یعنی شاهین بندر عامری را تجربه خواهد کرد.
این بازی از مرحله ی یک هشتم نهایی جام حذفی و در استادیوم شهید مهدوی بوشهر برگزار می شود. به این دلیل که استادیوم خانگی تیم شاهین بندرعامری برای برگزاری این بازی فاقد استانداردهای حرفه ای است.