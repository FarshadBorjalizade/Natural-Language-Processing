به گزارش "ورزش سه"، هفته پیش بود که موسی مارگا مهاجم اهل مالی پورتو به صورت رسمی با باشگاه الهلال قرارداد امضا کرد تا این بازیکن در انتهای فصل راهی فوتبال عربستان شود و پیراهن این تیم را بر تن کند. اتفاقی که با واکنش های زیادی در پرتغال همراه بود.
انتشار ویدیوی معرفی مارگا به عنوان بازیکن جدید توسط صفحات رسمی الهلال در فضای مجازی، منجر به خشم سرجیو کونسیسائو مربی پورتو از این بازیکن شد چرا که در آن مقطع این تیم بازی های حساسی برای تثبیت رده دوم خود در لیگ پرتغال و کسب سهمیه مستقیم لیگ قهرمانان اروپا داشت. چرا که کسب رتبه دوم جدول، منجر به این می شد که پورتو پاداشی بالغ بر 40 میلیون یورو کسب کند.
پس از این اتفاق، سرجیو کونسیسائو با خارج کردن نام مارگا از ترکیب تیمش مقابل فارنسی و قرار دادن او بر روی نیمکت، تونی مارتینز را به جای این بازیکن و در کنار مهدی طارمی در ترکیب اصلی پورتو قرار داد. در دیدار دو شب پیش این تیم مقابل ریو آوه، مارگا به طور کلی از لیست این تیم خط خورد و باز هم مارتینز به عنوان جانشین او در کنار طارمی بازی کرد.
روزنامه رکورد در این باره نوشت کونسیسائو که از این کار مارگا به شدت عصبانی است، معتقد است این بازیکن با کاری که انجام داده، تمرکز هم تیمی هایش را به هم ریخته و او ترجیح می دهد در بازی های باقیمانده فصل، از بازیکنانی استفاده کند که برای فصل بعد نیز در خدمت پورتو خواهند بود. مربی بندرنشینان می گوید که مارگا قوانین او را زیر پا گذاشته و با وجود آزاد بودن برای مذاکره با تیم های خواهانش، حق نداشته است تا قبل از اتمام فصل، قرارداد جدیدش را به صورت رسمی اعلام کند.
وب سایت پرتغالی noticiasaominuto در این باره نوشته است که موسی مارگا با اعتراف به اشتباه بودن انتشار ویدیوی معرفی او پیش از اتمام این فصل از رقابت های لیگ پرتغال، بابت حرکتی که انجام داده از کل مجموعه تیم عذرخواهی کرده است ولی این کار مارگا نیز باعث نشده است تا کونسیسائو از تصمیم خود برگردد و به همین دلیل مهاجم اهل مالی و جدید الهلال، در لیست آخرین دیدار فصل پورتو مقابل بلننسس نیز حضور نخواهد داشت و مارگا بدون خداحافظی با لباس اژدها، این تیم را ترک خواهد کرد.
این بازیکن پس از حضور در 191 بازی و به ثمر رساندن 72 گل برای پورتو، در تابستان راهی الهلال می شود. تیمی که باید در مرحله یک هشتم نهایی لیگ قهرمانان آسیا، به مصاف استقلال برود.