به گزارش "ورزش سه"، محمد باقر نوبخت – معاون رییس جمهور و رییس سازمان برنامه و بودجه چندی پیش در فدراسیون فوتبال حاضر شد و ضمن دیدار با عزیزی خادم رییس فدراسیون فوتبال قول داد که پیگیر کمک های دولتی به فدراسیون فوتبال و هم چنین تیم ملی ملی فوتبال خواهد بود. به خصوص تیم ملی بزرگسالان که برای صعود به جام جهانی جوانان تلاش می کند. در نهایت و در روزهای اخیر مبلغ 10 میلیارد تومان برای کمک به تیم های ملی تخصیص داده شد که این پول به حساب وزارت ورزش و جوانان واریز شد. واریز مستقیم پول به حساب فدراسیون فوتبال از نظر قانونی برای سازمان برنامه و بودجه امکان پذیر نبود از اینرو همان طورکه اشاره شد این پول به حساب وزارت ورزش و جوانان واریز شد و حالا  فدراسیون فوتبال امیدوار است در روزهای پیش رو همه ی این پول را دریافت تا برای تیم های ملی به خصوص تیم ملی که درگیر بازی های مقدماتی جام جهانی 2022 است هزینه کند.
فدراسیون فوتبال قرار است روز 10 خرداد تیم ملی را با پرواز اختصاصی راهی منامه نماید و مترصد دریافت کامل پول از وزارت ورزش و جوانان است تا برای تیم ملی از نظر ایجاد امکانات و هم چنین پاداش برد سنگ تمام بگذارد تا تیم ملی دور برگشت بازی های مقدماتی را با 4 برد به پایان ببرد. گفته می شود تا اکنون نزدیک نیمی از کمک های سازمان برنامه و بودجه از سوی وزارت ورزش و جوانان به حساب فدراسیون فوتبال واریز شده و این فدراسیون امیدوار است در روزهای آتی و پیش از سفر تیم ملی به بحریم مابقی این کمک را هم دریافت کند.
تحریم خزانه داری آمریکا شرایط مالی فدراسیون فوتبال را هم بد کرده به طوریکه تمام درآمدهای فدراسیون فوتبال نزد فیفا مسدود شده است! تا جایی که قرار بود ساختمان فدراسیون فوتبال در کمپ تیم های ملی ساخته شود بعد از گذشته دو سه سال دست نخورده باقی مانده است. عزیزی خادم در دیدار با نوبخت – معاون رییس جمهور این موضوع را یادآور شد و تا زمان آزادسازی درآمدها خواستار کمک های دولتی به فدراسیون فوتبال شد که معاون رییس جمهور به وعده ی خود عمل کرد و در اولین گام 10 میلیارد تومان به فدراسیون فوتبال کمک کرد.