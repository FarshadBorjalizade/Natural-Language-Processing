چرا گل‌گهر دوباره از داوری شاکی است؟ (عکس)
برخورد توپ به دست بازیکن تیم فوتبال پدیده در دقیقه 53 و زمانی انجام شد که بازی با تساوی بدون گل در جریان بود.

به گزارش "ورزش سه"، پس از شروع نیمه دوم شاگردان امیرقلعه نویی بازی را بهتر آغاز کرده و یونس شاکری خیلی زود در موقعیت تک به تک با فراهانی فرصت گلزنی را از دست داد، ولی واکنش دروازه بان شهرخودرو مانع از باز شدن دروازه اش شد. صحنه ای که باشگاه گل گهر به شدت نسبت به آن اعتراض دارد نیز در همین دقایق ابتدایی نیمه دوم بازی رخ داد؛ جایی که بازی با تساوی بدون گل در جریان بود و ارسال گادوین منشا در دقیقه 53 به دستان مدافع شهرخودرو برخورد کرد و علی بای داور مسابقه اعتقاد به خطای پنالتی نداشت.


گل گهری ها بلافاصله پس از پایان بازی بیانیه ای صادر کردند و معتقدند در صحنه رخ داده، دست بازیکن تیم فوتبال پدیده در راستای بدنش نیست و آگاهانه از دستانش برای جلوگیری از مسیر توپ استفاده کرده است. بخش دیگری از اعتراض مسئولان و کادر فنی گل گهر سیرجان به انتخاب داوری است که در دیدار برابر نساجی مازندران نیز علیه آنها پنالتی گرفته بود؛ پنالتی‌ای که خیلی از کارشناسان آن را نادرست ارزیابی کردند.


به هر ترتیب اما یکبار دیگر قضاوت علی بای برای گل گهر آنطور که آنها انتظار داشتند، پیش نرفت؛ آبی پوشان سیرجانی اگرچه در دیدار برابر نساجی مازندران موفق شدند پس از اعلام پنالتی و دریافت گل، توسط منشا به گل برسند و سه امتیاز به حسابشان واریز شود ولی شب گذشته و در شرایطی که برای کسب تمام امتیازات به مشهد سفر کرده بودند، با دریافت گل در دقیقه 81 که توسط یزدان دوست به ثمر رسید، بازی را واگذار کردند. آنها معتقدند اگر پنالتی دقیقه 53 گرفته می شد، شرایط بازی در ادامه طور دیگری رقم می خورد.


شاگردان امیرقلعه نویی البته همچنان با انجام 23 بازی و کسب 35 امتیاز رتبه سوم جدول رده بندی را در اختیار دارند ولی شرایط جدول از همین رتبه بسیار فشرده است و فولاد و استقلال به ترتیب با انجام 20 و 21 مسابقه از رقبای اصلی گل گهر در راه کسب سهمیه آسیایی به شمار می روند.


آبی های شهر سیرجان پس از بازی برابر پدیده به استراحتی 5 روزه رفته اند و خیلی زود به تمرینات باز می گردند تا آماده هفت بازی سرنوشت ساز باقی مانده شوند که دو تای اول آنها مقابل استقلال و سپس پرسپولیس در ورزشگاه آزادی است.