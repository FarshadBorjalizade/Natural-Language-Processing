به گزارش "ورزش سه"، روز گذشته سرانجام حکم مربوط به بازی پرسپولیس - سپاهان در خروجی وبسایت فدراسیون فوتبال منتشر شد تا مشخص شود سیدجلال حسینی و عزت اله پورقاز با محرومیت قطعی و سعید آقایی با محرومیت تعلیقی مواجه شده‌اند. اما نکته عجیب رای کمیته انضباطی، جایی بود که «حکم بر برگزاری مسابقات دو تیم یاد شده در فصل آتی لیگ برتر اعم از رفت و برگشت در خارج از ورزشگاههای خانگی این دو تیم و در شهر و استان بی طرف» داده شد.در بازی پرسپولیس و سپاهان اگرچه در طول ۹۰ دقیقه اتفاق خاصی رخ نداد اما پس از پایان مسابقه، یک جرقه روی پیست تارتان کافی بود تا آتش درگیری بین بازیکنان دو تیم شعله ور شود اما گزارش ها از استادیوم نقش جهان، به وضوح نشان می‌دهند زد و خوردی بین طرفین دعوا نبوده است.

 

حکم دیروز در سلب میزبانی از طرفین در دو بازی سال آینده سئوالات زیر را در پی خواهد داشت :
به عبارتی فصل آینده پرسپولیس و سپاهان بازی رودرروی یکدیگر را در جایی خارج از تهران و اصفهان برگزار می‌کنند. این تصمیم بر اساس ماده ۱۱۸ آیین‌نامه انضباطی گرفته شده. جایی که به صراحت می‌گوید: «چنانکه سوابق متخلف ایجاب نماید، می‌تواند از میان مجازات‌های مندرج، مبادرت به تعیین مجازات تکمیلی کند.»اما نکته مبهم این است که در تمام آیین‌نامه فقط یک جا به دلیل موارد امنیتی، بازی در زمین بی طرف توصیه شده. همچنین با این پیش فرض که چنین مجازاتی جزو حقوق کمیته انضباطی است، این کمیته حتی در موارد شدیدتر نظیر پرسپولیس - تراکتور از آن استفاده نکرد.


اکنون پرسپولیسی‌ها اعتراضی جدی به این حکم دارند و می‌گویند که در بازی رفت که میزبانی‌اش برعهده این تیم بود، تقابل پرسپولیس - سپاهان بدون هیچ حادثه خاصی به انجام رسید و حالا صدور چنین حکمی که دامن پرسپولیس را هم می‌گیرد، خارج از عدالت است. پرسپولیس صبح امروز دفاعیه خود به فدراسیون فوتبال را ارسال کرد.آنها ادعا می‌کنند فارغ از اتفاقات رخ داده در داخل زمین، در سطح شهر اصفهان هم مشکلاتی بی شمار برای آنها به وجود آمده که البته سپاهان در تهران هرگز با این مسائل مواجه نبوده است .

 

در عین حال حکم کمیته انضباطی مبنی بر بازی در زمین بی طرف، چالشی بزرگ را برای سازمان لیگ ایجاد می‌کند، چرا که مسئولیت انتخاب میزبان را برعهده این نهاد می‌گذارد که انتخاب هر شهری با  اعتراض تیمها مواجه خواهد شد. این نکته‌ایست که تصمیم کمیته انضباطی را زیر سئوال می‌برد و بجای آنکه تنش را میان دو تیم کم کند مسائل جدیدی ایجاد خواهد کرد .
البته نکته مهم این است که در حکم کمیته انضباطی، قید بدون تماشاگر بودن بازی مطرح نشده و و امکان دارد فصل بعد بازی‌ها در حضور هواداران برگزار شود. این خود چالشی جدی را در زمین بی طرف به همراه خواهد داشت. چرا که در غیبت برخی از نیروهای کنترل کننده میزبان  امکان انجام  قانون ۹۰-۱۰ میسر نخواهد بود و البته ممکن است با سفر هواداران و همینطور حضور تقابلی  هواداران تیمهای رقیب وضعیت  بحرانی تر هم بشود. فدراسیون یکی دو بار این تجربه را در انجام میزبانی فینال حذفی بخصوص در بازی اهواز از سر گذرانده و طرفی از آن نبسته است.

 

بازی‌های پرسپولیس و سپاهان در سال‌های گذشته همواره دیداری پرتنش بوده و احتمالا به جای برخوردهای تند و سلبی راههای بهتری برای کاهش این تنش ها هست؛اگر باشگاه‌ها ، مدیران ، مربیان و ستارگانشان واقعا بخواهند.