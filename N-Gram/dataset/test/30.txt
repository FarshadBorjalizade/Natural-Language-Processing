 رزاق‌پور: همه تراکتوری‌ها برای حذفی انگیزه دارند

مدافع تراکتور از انگیزه بالای بازیکنان این تیم برای موفقیت قهرمانی جام حذفی صحبت کرد.

به گزارش "ورزش سه"، تیم تراکتور بعد روز چهارشنبه هفته جاری در چارچوب مرحله یک هشتم نهایی جام حذفی به مصاف آلومینیوم اراک خواهد رفت. سید ابوالفضل رزاق‌پور که طی هفته های اخیر به یکی از مهره های فیکس تراکتور تبدیل شده، در گفت‌وگو با خبرنگار ما از انگیزه بالای سرخ پوشان برای تکرار قهرمانی این تیم در جام حذفی خبر داد.

 

رزاق‌پور در مورد بازی با صنعت نفت گفت: بازی بسیار سختی مقابل صنعت نفت داشتیم. شرایط‌مان در این دیدار بسیار ویژه بود و در خط دفاعی به شدت با کمبود بازیکن مواجه بودیم. با این وجود بازی خوبی انجام دادیم اما متاسفانه بازی برده را با تساوی عوض کردیم.

 

او در مورد خطای خود که منجر به اعلام ضربه پنالتی برای صنعت نفت در دقایق پایانی شد گفت: فشار زیادی در آن دقایق وجود داشت و من هم اشتباه کردم و یک پنالتی دادم. از تماشاگران عزیز تراکتور عذرخواهی می‌کنم و مطمئن باشند که این اشتباه را جبران خواهم کرد و در مسابقه با آلومینیوم و تمام دیدارهایی که داریم، بهترین بازی‌های خودم را انجام می‌دهم.

 

مدافع تراکتور ابراز کرد: آلومینیوم حریف بسیار محترمی است ولی ما به دنبال پیروزی مقابل این تیم هستیم تا بتوانیم به جمع 8 تیم نهایی جام حذفی راه پیدا کنیم. نه تنها من، بلکه همه بازیکنان تیم بزرگ تراکتور مصمم هستیم تا بتوانیم با به موفقیت دوباره در جام حذفی برسیم.

 

رزاق‌پور با اشاره به شناخت بالای خطیبی از تیم آلومینیوم گفت: تراکتور از نظر فنی و روحی با حضور آقای خطیبی شرایط خوبی پیدا کرده و تیم منسجم‌تری داریم. در نیم‌فصل دوم و آسیا تنها مقابل سپاهان شکست خوردیم که در آن دیدار هم یک اخراجی داشتیم و یک پنالتی هم از دست دادیم. آقای خطیبی از آلومینیوم شناخت بسیار بالایی دارند و این مورد خیلی به ما در بازی روز چهارشنبه کمک می‌کند. در طول روزهای اخیر به خوبی حریف را آنالیز کردیم و برای برد به میدان می رویم چرا‌که این پیروزی می‌تواند در ادامه راه از نظر روحی هم بسیار به تیم ما کمک کند.
