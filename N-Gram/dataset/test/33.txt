رضایی: ماشین سازی قربانی حواشی شد
محمدامین رضایی گلر ماشین سازان می‌گوید تیم تیم در طول سال مشکلات زیادی را تجربه کرده اند.

به گزارش "ورزش سه"، محمدامین رضایی سنگربان ماشین سازان در گفتگو با خبرنگار ما در رابطه با بازی آخرشان مقابل نفت مسجدسلیمان عنوان داشت: بازی سختی بود از این لحاظ که چند صحنه داوری وجود داشت که خیلی محرز بود. و البته مشکل اصلی ما این بود که آن قدر با کمبود بازیکن‌ مواجه بودیم که سه بازیکن امید در ترکیب اصلی داشتیم؛ البته که دلایل خاصی برای نبودشان داشته اند و این موضوع هم به من ربطی ندارد. خلاصه دستمان بسیار خالی بود و شاهکار کردیم که تا دقیقه نود دوام آوردیم و من از خودم و تیم بسیار راضی بودم.

 

وی در رابطه با دلیل گل های زیادی که دقایق آخر دریافت کرده اند نیز اذعان داشت: چندین دلیل دارد. دلیل اول اینکه اکثر بازیکنانمان بی تجربه اند و قابلیت مدیریت بازی را ندارند. بیشتر منظورم این است که تیم ما کسی را ندارد که در زمین مدیریت بازی را برعهده بگیرد. مثلا سیدجلال (حسینی) در پرسپولیس کل تیم را جمع می کند ولی اینجا تقریبا همه ما جوان هستیم و بی تجربه و از لحاظ روانی هم به خاطر شرایط تیم بسیار آسیب دیده ایم. تا بدینجا ۵ مربی عوض کرده ایم و دقیقا در برهه هایی که نتیجه می گرفته اند این اتفاق افتاده و درکل سال عجیب و غریبی داشته ایم.

 

دروازه بان سبزقباها در رابطه با مشکلات مالی تیمش نیز گفت: همین تیم نفت مسجدسلیمان که اینقدر بازیکنانشان هم ناله می کنند ۶۰ درصد پول گرفته اند ولی ما امسال کلا تا اینجا ۳۰ درصد دریافتی داشته ایم که از این مقدار حق هیات فوتبال و دیگر موارد هم کم شده است. قول داده اند این هفته واریزی خواهند داشت و ما منتظریم.
رضایی در رابطه با اینکه آیا ماشین سازی می تواند در لیگ برتر باقی بماند نیز عنوان داشت: من از اول هم توجهی به رتبه تیم نداشتم و هدف خودم این بوده که امسال سال خوبی داشته باشم و هم از لحاظ فنی و هم تجربه پیشرفت کنم. البته این را هم بدانید که با این اتفاقاتی که افتاده، این شرایط اصلا تقصیر ما بازیکنان نیست. شاید روح کسی در تبریز خبردار نباشد ولی بازیکنان با مشکلات بسیار زیادی دست و پنجه نرم می کنند و در این سختی ها تیم شخصیتش زیر سوال می رود، دچار استرس می شود و شکل و شاکله خود را از دست می دهد.

 

وی در رابطه با تاثیر خبر تعلیق فعالیت های تیم در روحیه بازیکنان نیز افزود: تاثیر بسیار زیادی داشته و در زمان هایی که می توانستیم به انسجام برسیم اتفاقاتی افتاد که همه چیز عوض شد. تعویض مربیان زیاد تاثیرات بدی داشته، البته که هیچ کدام از مربیان و بازیکنان به نظرم تقصیری ندارند چرا که نهایت تلاش خود را می کنند. مثلا ما با سعید اخباری به جایی رسیده بودیم که فقط برد و مساوی می آوردیم. آن زمان باید حمایت ها قطع نمی شد و باید در نیم فصل بازیکن جذب می شد نه این که هیچ بازیکنی جذب نشود و البته تعدادی هم جدا شوند. به نظرتان با این شرایط منطقی است که این تیم در لیگ برتر بماند؟

 

وی ادامه داد: یک سری تفاوت سلیقه ها و کشمکش ها وجود داشت که گاهی به این تیم می رسیدند و گاهی خیر. خیلی ها برای این تیم تصمیم گرفتند چرا که اگر تصمیم یک نفر بود منطقی نیست پنج تعویض مربی رخ دهد. همچنین ما بسیار دوست داشتیم مالک باشگاه آقای زنوزی را از نزدیک ببینیم و مشکلاتمان را شرح دهیم ولی تا به حال متاسفانه توفیق دیدار ایشان را نداشته ایم. این تیم قربانی اتفاقات بیرونی شد و بازیکنان ما بسیار مظلوم هستند چرا که تا بدینجا با این شرایط مصاحبه و ناله و شکایتی انجام نداده ایم.

 

سنگربان سبزپوشان در پایان در رابطه با اینکه بازیکنان موفق ماشین اکثرا راهی تراکتور می شوند نیز گفت: ابتدا بگویم که جو تبریز بسیار خوب است. باوجود کسب این نتایج مردم در شهر همیشه احترام ما را نگه داشته اند و ما شرمنده آن هاییم؛ البته بدانند که دستمان خالی است. من در این شهر بسیار آرامش دارم. در رابطه با تراکتور هم ابتدا بگویم که من رابطه خوبی با مربی خارجی دروازه بانان این تیم و البته اقای اخباری و فرعباسی دارم. اگر این اتفاق برای من هم بیفتد باعث افتخار من است و بسیار دوست دارم و از آن استقبال می کنم.